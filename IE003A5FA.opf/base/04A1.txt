[1. sarvākārajñatācaryāparivarta]
para prema gaurava prasāda upasthapitvā prajahitva āvaraṇa kleśamalātikrāntāḥ | śṛṇutā jagārthamabhiprasthita suravratānāṃ prajñāya pāramita yatra caranti śūrāḥ || 1,1 ||
yāvanti nadya pravahanti ha jambudvīpe phala puṣpa auṣadhādhi vanaspati rohayanti | bhūjata gajendranāgapatiniśrayanovatanasya tasyānubhāvaśriya sābhu jagādhipasya || 1,2 ||
yāvanti dharma jinaśrāvaka deśayanti bhāṣanti yuktisahitāṃś ca udīrayanti | paramārthasaukhyakriya tatphalaprāptitā ca sarvo ayaṃ puruṣakāru tathāgatasya || 1,3 ||
kiṃ kāraṇaṃ ya jina bhāṣati dharmanetrīṃ tatrābhiśikṣita nararṣabhaśiṣyabhūtāḥ | sākṣātkaritva yatha śikṣita deśayanti buddhānubhāva puna ātmabalānubhāvā || 1,4 ||
yasmin na prajñavarapāramitopalabdhiḥ na ca bodhisattva-upalabdhi na cittabodheḥ | evaṃ śruṇitva na ca muhyati nāsti trāso so bodhisattva carate sugatāna prajñām || 1,5 ||
na ca rupa vedana na saṃjña na cetanā ca vijñāna sthānu aṇumātra na bhonti tasya | so sarvadharma-asthito aniketacārī aparīrigṛhīta labhate sugatāna bodhim || 1,6 ||
atha śreṇikasya abhutī parivrājakasya jñānopalambhu na hi skandhavibhāvanā ca | yo bodhisattva parijānati eva dharmāṃ na ca nirvṛtiṃ spṛśati so viharāti prajñām || 1,7 ||
vyuparīkṣate punarayaṃ katareṣu prajñā kasmātkuto va imi śūnyaka sarva dharmāḥ | vyuparīkṣamāṇu na ca līyati nāsti trāso āsannu so bhavati bodhayi bodhisattvo || 1,8 ||
saci rupa saṃjña api vedana cetanā ca vijñāna skandha caratī aprajānamāno | imi skandha śūnya parikalpayi bodhisattvo caratī nimittaanupādapade asakto || 1,9 ||
na ca rupa vedana na saṃjña na cetanāyā vijñāni yo na caratī aniketacārī | caratīti so na upagacchati prajñadhārī anupādadhī spṛśati śānti samādhi śreṣṭhām || 1,10 ||
evātmaśānti viharanniha bodhisattvo so vyākṛto puramakehi tathāgatehi | na ca manyate ahu samādhitu vyutthito vā kasmārtha dharmaprakṛtiṃ parijānayitvā || 1,11 ||
evaṃ carantu caratī sugatāna prajñāṃ no cāpi so labhati yatra carāti dharmam | caraṇaṃ ca so ’caraṇaṃ ca prajānayitvā eṣā sa prajñavarapāramitāya caryā || 1,12 ||
yo ’sau na vidyati sa eṣa avidyamāno tāṃ bālu kalpayi avidya karoti vidyām | vidyā avidya ubhi eti asanta dharmā niryāti yo iti prajānati bodhisattvo || 1,13 ||
māyopamāṃ ya iha jānati pañca skandhāṃ na ca māya anya na ca skandha karoti anyān | nānātvasaṃjñavigato upaśāntacārī eṣā sa prajñavarapāramitāya caryā || 1,14 ||
kalyāṇamitrasahitasya vipaśyakasya trāso na bheṣyati śruṇitva jināna mātrām | yo pāpamitrasahito ca parapraṇeyo so āmabhājana yathodakaspṛṣṭa bhinno || 1,15 ||
kiṃ kāraṇaṃ ayu pravucyati bodhisattvo sarvatra saṅgakriya icchati saṅgachedī | bodhiṃ spṛśiṣyati jināna asaṅgabhūtāṃ tasmāddhi nāma labhate ayu bodhisattvo || 1,16 ||
mahasattva so ’tha kenocyati kāraṇena mahatāya atra ayu bheṣyati sattvarāśeḥ | dṛṣṭīgatāṃ mahati chindati sattvadhātoḥ mahasattva tena hi pravucyati kāraṇena || 1,17 ||
mahanāyako mahatabuddhi mahānubhāvo mahayāna uttamajināna samādhirūḍho | mahatā sanaddhu namuciṃ śaṭha dharṣayiṣye mahasattva tena hi pravucyati kāraṇena || 1,18 ||
māyākaro yatha catuṣpathi nirmiṇitvā mahato janasya bahu chindati śīrṣakoṭī | yatha te ca māya tatha jānati sarvasattvāṃ nirmāṇu sarva jagato na ca tasya trāso || 1,19 ||
rupaṃ ca saṃjña api vedana cetanā ca vijñāna bandhu na ca mukta asaṅgabhūto | evaṃ ca bodhi kramate na ca līnacitto saṃnā ha eṣa varapudgala-uttamānām || 1,20 ||
kiṃ kāraṇaṃ ayu pravucyati bodhiyāno yatrāruhitva sa nirvāpayi sarvasattvān | ākāśatulya ayu yāna mahāvimāno sukhasaukhyakṣemabhiprāpaṇu yānaśreṣṭho || 1,21 ||
na ca labhyate ya vrajate diśa āruhitvā nirvāṇa-okagamanaṃ gati nopalabdhiḥ | yatha agni nirvṛtu na tasya gatipracāro so tena nirvṛti pravucyati kāraṇena || 1,22 ||
pūrvāntato na upalabhyati bodhisattvo aparāntato ’pi pratiupanna triyadhvaśuddho | yo śuddha so anabhisaṃskṛtu niṣprapañco eṣā sa prajñavarapāramitāya caryā || 1,23 ||
yasmiṃś ca kāli samaye vidu bodhisattvo evaṃ carantu anupādu vicintayitvā | mahatīṃ janeti karuṇāṃ na ca sattvasaṃjñā eṣā sa prajñavarapāramitāya caryā || 1,24 ||
saci sattvasaṃjña dukhasaṃjña upādayātī hariṣyāmi duḥkha jagatīṃ kariṣyāmi artham | so ātmasa(ttva) parikalpaku bodhisattvo na ca eṣa prajñavarapāramitāya caryā || 1,25 ||
yatha ātmanaṃ tatha prajānati sarvasattvāṃ yatha sarvasattva tatha prajānati sarvadharmān | anupādupādu ubhaye avikalpamāno eṣā sa prajñavarapāramitāya caryā || 1,26 ||
yāvanti loki parikīrtita dharmanāma sarveṣu pādasamatikramu nirgamitvā | amṛtaṃ ti jñānu paramaṃ na tu yo pareṇa ekārtha prajña ayu pāramiteti nāmā || 1,27 ||
evaṃ carantu na ca kāṅkṣati bodhisattvo jñātavya yo vihara te sa upāyaprajño | prakṛtīasanta parijānayamāna dharmāṃ eṣā sa prajñavarapāramitāya caryā || 1,28 ||
bhagavatyāṃ ratnaguṇasaṃcayagāthāyāṃ sarvākārajñatācaryāparivarto nāma prathamaḥ ||
[2. Śakraparivarta]
rupasmi yo na sthihate na ca vedanāyāṃ saṃjñāya yo na sthihate na ca cetanāyām | vijñāni yo na sthihate sthitu dharmatāyāṃ eṣā sa prajñavarapāramitāya caryā || 2,1 ||
nityam anityasukhaduḥkhaśubhāśubhaṃ ti ātmany anātmi tathatā tatha śūnyatāyām | phalaprāptitāya athito arahantabhūmau pratyekabhūmisthito tatha buddhabhūmau || 2,2 ||
yatha nāyako ’sthitaku dhātuasaṃskṛtāyā tatha saṃskṛtāya athito aniketacārī | evaṃ ca sthānu athito sthita bodhisattvo asthānu sthānu ayu sthānu jinena ukto || 2,3 ||
yo icchatī sugataśrāvaka haṃ bhaveyaṃ pratyekabuddha bhaviyāṃ tatha dharmarājo | imu kṣāntyanāgami na śakyati prāpuṇetuṃ yatha ārapāragamanāya atītadarśī || 2,4 ||
yo dharma bhāṣyati ya bhāṣyati bhāṣyamāṇāṃ phalaprāpta pratyayajino tatha lokanātho | nirvāṇato adhigato vidupaṇḍitehi sarve ta ātmaja nidṛṣṭa tathāgatena || 2,5 ||
catvāri pudgala ime na trasanti ye ’smin jinaputra satyakuśalo avivartiyaśca | arhaṃ vidhūtamalakleśa prahīṇakāṅkṣo kalyāṇamitraparipācita yaścaturthaḥ || 2,6 ||
evaṃ carantu vidu paṇḍitu bodhisattvo nārhaṃmi śikṣati na pratyayabuddhabhūmau | sarvajñatāya anuśikṣati buddhadharme śikṣāaśikṣa na ya śikṣati eṣa śikṣā || 2,7 ||
na ca rupavṛddhiparihāṇiparigrahāye na ca śikṣati vividhadharmaparigrahāye | sarvajñatāṃ ca parigṛhṇati śikṣamāṇo niryāyatī ya iya śikṣa guṇe ratānām || 2,8 ||
rupe na prajña iti rupi na asti prajñā vijñāna saṃjña api vedana cetanā ca | na ca eti prajña iti teṣa na asti prajñā ākāśadhātusama tasya na cāsti bhedaḥ || 2,9 ||
ārambaṇāna prakṛtī sa a(na)ntapārā sattvāna yā ca prakṛtī sa anantapārā | ākāśadhātuprakṛtī sa anantapārā prajñā pi lokavidunāṃ sa anantapārā || 2,10 ||
saṃjñeti nāma parikīrtitu nāyakena saṃjñāṃ vibhāviya prahāṇa vrajanti pāram | ye atra saṃjñavigamaṃ anuprāpnuvanti te pāraprāpta sthita pāramite hu bhonti || 2,11 ||
saci gaṅgavālukasamāni sthihitva kalpāṃ sattveti śabda parikīrtayi nāyako ’yam | sattvasy’ upādu kutu bheṣyati ādiśuddho eṣā sa prajñavarapāramitāya caryā || 2,12 ||
evaṃ jino bhaṇati apratikūlabhāṇī yad ahaṃ imāya varapāramitāya āsī | tada vyākṛto ’hu parāpuruṣottamena buddho bhaviṣyasi anāgata-adhvanasmin || 2,13 ||
bhagavatyāṃ ratnaguṇasaṃcayagāthāyāṃ śakraparivarto nāma dvitīyaḥ ||
[3. aprameyaguṇadhāraṇapāramitāstūpasatkāraparivarta]
ya imāṃ grahīṣyati paryāpuṇatī sa nityaṃ prajñāya pāramita yatra caranti nāthāḥ | viṣa vahni śastra udakaṃ na kramāti tasyo otāru māru na ca vindati mārapakṣo || 3,1 ||
parinirvṛtasya sugatasya kareyya stūpāṃ pūjeya saptaratanāmayu kaścid eva | tehi prapūrṇa siya kṣetrasahasrakoṭyo yatha gaṅgavālikasamaiḥ sugatasya stūpaiḥ || 3,2 ||
yāvanta sattva puna tāntaka kṣetrakoṭyo te sarvi pūjana kareyur anantakalpān | divyehi puṣpavaragandhavilepanehi kalpāṃs triyadhvaparikalpa tato ’pi bhūyaḥ || 3,3 ||
yaś co imāṃ sugatamāta likhitva puste yata utpatī daśabalāna vināyakānām | dhāreyi satkarayi puṣpavilepanehi kala puṇya bhonti na sa stūpi karitva pūjām || 3,4 ||
mahavidya prajña ayu pāramitā janānāṃ dukhadharmaśokaśamanī pṛthusattvadhātoḥ | ye ’tīta ye ’pi ca daśaddiśa lokanāthā ima vidya śikṣita anuttaravaidyarājāḥ || 3,5 ||
ye vā caranti cariyāṃ hitasānukampām iha vidyaśikṣita vidu spṛśiṣyanti bodhim | ye saukhya saṃskṛta asaṃskṛta ye ca saukhyā sarve ca saukhya prasutā itu veditavyāḥ || 3,6 ||
bījāḥ prakīrṇa pṛthivīsthita saṃbhavanti sāmagri labdhva viruhanti anekarupāḥ | yāvanti bodhiguṇa pāramitāś ca pañca prajñāya pāramita te viruhanti sarve || 3,7 ||
yenaiva rāja vrajate sa ha cakravartī tenaiva sapta ratanā balakāya sarve | yenaiva prajña iya pāramitā jinānāṃ tenaiva sarvaguṇadharma samāgamanti || 3,8 ||
bhagavatyāṃ ratnaguṇasaṃcayagāthāyām aprameyaguṇadhāraṇapāramitāstūpasatkāraparivarto nāma tṛtīyaḥ ||
[4. Guṇaparikīrtanaparivarta]
śakro jinena paripṛcchitu praśnamāhu saci gaṅgavālikasamā siya buddhakṣetrāḥ | jinadhātu sarvi paripūrita cūḍibaddhā imam eva prajñavarapāramitāhu gṛhṇe || 4,1 ||
kiṃ kāraṇaṃ na mi śarīri agauravatvaṃ api tū khu prajñaparibhāvita pūjayanti | yatha rājaniśrita naro labhi sarvi pūjāṃ tatha prajñapāramitaniśrita buddhadhātuḥ || 4,2 ||
maṇiratna sarvi guṇayukta anarghaprāpto yasmiṃ karaṇḍaki bhave sa namasyanīyaḥ | tasyāpi uddhṛta spṛhanti karaṇḍakasmiṃ tasyaiva te guṇa mahāratanasya bhonti || 4,3 ||
emeva prajñavarapāramitāguṇāni yannirvṛte ’pi jinadhātu labhanti pūjām | tasmā hu tān jinaguṇā(n) parighettukāmo so prajñapāramita gṛhṇatu eṣa mokṣo || 4,4 ||
pūrvaṃgamā bhavatu dānu dadantu prajñā śīle ca kṣānti tatha vīrya tathaiva dhyāne | parigrāhikā kuśaladharma-avipraṇāśe ekā ca sā api nidarśayi sarvadharmān || 4. 5 ||
yatha jambudvīpi bahuvṛkṣasahasrakoṭī nānāprakāra vividhāśca anekarūpāḥ | na vi chāyanānatu bhaveta viśeṣatāpi anyatra chāyagatasaṃkhya prabhāṣamāṇā || 4,6 ||
emeva pañca imi pāramitā jinānāṃ prajñāya pāramita nāmatayā bhavanti | sarvajñatāya pariṇāmayamāṇa sarve ṣaḍapīha ekanayam archati bodhināmā || 4,7 ||
bhagavatyāṃ ratnaguṇasaṃcayagāthāyāṃ guṇaparikīrtanaparivarto nāma caturthaḥ ||
[5. Puṇyaparyāyaparivarta]
saci rūpa saṃjña api vedana cetanāyāṃ cittaṃ anitya pariṇāmayi bodhisattvo | pra(ti)varṇikāya carate aprajānamāno na hi dharma paṇḍita vināśa karoti jātu || 5,1 ||
yasmin na rūpa api vedana cāpi saṃjñā vijñāna naiva na pi cetanayopalabdhiḥ | anupādu śūnya na ya jānati sarvadharmān eṣā sa prajñavarapāramitāya caryā || 5,2 ||
yāvanti gaṅganadivālikatulyakṣetre tāvanti sattva arahanti vineya kaścit | yaś caiva prajña ima pāramitā likhitvā parasattvi pustaku dadeya viśiṣṭapuṇyaḥ || 5,3 ||
kiṃ kāraṇaṃ ta iha śikṣita vādiśreṣṭhā gamayanti dharma nikhilāniha śūnyatāyām | yāṃ śrutva śrāvaka spṛśanti vimukti śīghraṃ pratyekabodhi spṛśayanti ca buddhabodhim || 5,4 ||
asato ’ṅkurasya drumasaṃbhavu nāsti loke kuta śākhapatraphalapuṣpaupādu tatra | vina bodhicitta jinasaṃbhavu nāsti loke kuta śakrabrahmaphala śrāvakaprādubhāvaḥ || 5,5 ||
ādityamaṇḍalu yadā prabhajāla muñcī karmakriyāsu tada sattva parākramanti | tatha bodhicitta sada lokavidusya jñāto jñānena sarvaguṇadharma samāgamanti || 5,6 ||
yatha nopatapta asato bhujagādhipasya kuta nadyaprasravu bhavediha jambudvīpe | asatā nadīya phalapuṣpa na saṃbhaveyuḥ na ca sāgarāṇa ratanā bhavi naikarūpāḥ || 5,7 ||
tatha bodhicitta asatīha tathāgatasya kuta jñānaprasravu bhavediha sarvaloke | jñānasya co asati nāsti guṇāna vṛddhiḥ na ca bodhi sāgarasamā na ca buddhadharmāḥ || 5,8 ||
yāvanti loki kvaci jotikaprāṇabhūtā obhāsanārtha prabha osarayanti sarve | varasūryamaṇḍalaviniḥsṛta ekaraśmī na kalā pi jyotikagaṇe siya sarva-ābhāḥ || 5,9 ||
bhagavatyāṃ ratnaguṇasaṃcayagāthāyāṃ puṇyaparyāyaparivarto nāma pañcamaḥ ||
[6. Anumodanāparivarta]
yāvanti śrāvakagaṇāḥ prasavanti puṇyaṃ dānaṃ ca śīlamapi bhāvanasaṃprayuktam | sa hi bodhisattva anumodana ekacitte na ca sarvaśrāvakagaṇe siya puṇyaskandho || 6,1 ||
ye buddhakoṭiniyutā purimā vyatītā ye vā anantabahukṣetrasahasrakoṭayaḥ | tiṣṭhanti ye ’pi parinirvṛta lokanāthā deśanti dharmaratanaṃ dukhasaṃkṣayāya || 6,2 ||
prathamaṃ upādu varabodhayi cittupādo yāvat su dharmakṣayakālu vināyakānām | ekasmi tatra ciya teṣa jināna puṇyaṃ saha yukta pāramita ye ’pi ca buddhadharmāḥ || 6,3 ||
yaś caiva buddhatanayāna(ca) śrāvakāṇāṃ śaikṣa aśaikṣa kuśalāsrava nāsravāśca | paripiṇḍayitva anumodayi bodhisattvo sarvaṃ ca nāmayi jagārthanidāna bodhi || 6,4 ||
pariṇāmayantu yadi vartati cittasaṃjñā tatha bodhisattvapariṇāmana sattvasaṃjñā | saṃjñāya dṛṣṭisthitu citta trisaṅgayukto pariṇāmitaṃ na bhavatī upalabhyamānam || 6,5 ||
saci eva jānati nirudhyati kṣīṇadharmā taccaita kṣīṇa pariṇāmayiṣyanti yatra | na ca dharma dharmi pariṇāmayate kadācit pariṇāmitaṃ bhavati eva prajānamāne || 6,6 ||
saci so nimitta kurute na ca mānayāti atha ānimitta pariṇāmita bhonti bodhau | viṣasṛṣṭa bhojanu yathaiva kriyāpraṇīto tatha śukladharmaupalambha jinena ukto || 6,7 ||
tasmā hu nāmapariṇāmana śikṣitavyā yatha te jinā kuśala eva prajānayanti | yajjātiyo ’yaṃ prabhavo yadalakṣaṇaṃ ca anumodamī tatha tathā pariṇāmayāmi || 6,8 ||
evaṃ ca puṇya pariṇāmayamāna bodhau na ca so hi buddha kṣipate jina uktavādī | yāvanti loki upalambhikabodhisattvā abhibhonti sarvi pariṇāmayamāna śūro || 6,9 ||
bhagavatyāṃ ratnaguṇasaṃcayagāthāyām anumodanāparivarto nāma ṣaṣṭhamaḥ ||
[7. Nirayaparivarta]
jātyandhakoṭiniyutānyavināyakānāṃ mārge akovidu kuto nagarapraveśe | vina prajña pañca imi pāramitā acakṣuḥ avināyakā na prabhavanti spṛśetu bodhim || 7,1 ||
yatrāntarasmi bhavate pragṛhīta prajñā tatu labdhacakṣu bhavatī imu nāmadheyam | yatha citrakarmapariniṣṭhita cakṣuhīno na ca tāva puṇyu labhate akaritva cakṣuḥ || 7,2 ||
yada dharma saṃskṛta asaṃskṛta kṛṣṇaśuklo aṇumātru no labhati prajña vibhāvamānaḥ | yada prajñapāramita gacchati saṃkhya loke ākāśa yatra na pratiṣṭhitu kiṃci tatra || 7,3 ||
saci manyate ahu carāmi jināna prajñāṃ mociṣya sattvaniyutāṃ bahurogaspṛṣṭān | ayu sattvasaṃjñaparikalpaku bodhisattvo na ca eṣa prajñavarapāramitāya caryā || 7,4 ||
yo bodhisattva varapāramiteti cīrṇo paricārikā ya na ca kāṅkṣati paṇḍitehi | saha śrutva tasya puna bheṣyati śāstṛsaṃjñā so vā laghū anubudhiṣyati bodhi śāntām || 7,5 ||
satkṛtya buddhaniyutāṃ paricārikāyāṃ na ca prajñapāramita śraddadhitā jinānām | śrutvā ca so imu kṣipiṣyati so ’lpabuddhiḥ sa kṣipitva yāsyati avīcim atrāṇabhūto || 7,6 ||
tasmā hu śraddadhata eva jināna mātāṃ yadi icchathā spṛśitu uttamabuddhajñānam | so vāṇijo yatha vrajitvana ratnadvīpaṃ mūlātu chedana karitva puna āgameyā || 7,7 ||
bhagavatyāṃ ratnaguṇasaṃcayagāthāyāṃ nirayaparivarto nāma saptamaḥ ||
[8. Viśuddhiparivarta]
rūpasya śuddhi phalaśuddhita veditavyā phalarūpaśuddhita sarvajñataśuddhim āhuḥ | sarvajñatāya phalaśuddhita rūpaśuddhī ākāśadhātusamatāya abhinnachinnāḥ || 8,1 ||
traidhātukaṃ samatikrānta na bodhisattvā kleśāpanīta upapatti nidarśayanti | jaravyādhimṛtyuvigatāś cyuti darśayanti prajñāya pāramita yatra caranti dhīrāḥ || 8,2 ||
nāmeva rūpi jagatī ayu paṅkasaktā saṃsāracakri bhramate ’nilacakratulye | jānitva bhrāntu jagatī mṛgavāgureva ākāśa pakṣisadṛśā vicaranti prajñāḥ || 8,3 ||
rūpasmi yo na carate pariśuddhacārī vijñāna saṃjña api vedana cetanāyām | evaṃ carantu parivarjayi sarvasaṅgāṃ saṅgād vimucya carate sugatāna prajñām || 8,4 ||
bhagavatyāṃ ratnaguṇasaṃcayagāthāyāṃ viśuddhiparivarto nāmāṣṭamaḥ ||
[9. Stutiparivarta]
evaṃ carantu vidu paṇḍitu bodhisattvo saṅgā uchinnu vrajate jagatī asakto | sūryo va rāhugrahamukta virocamāno agnīva yukta tṛṇakāṣṭhavanaṃ dahāti || 9,1 ||
prakṛtīya śuddha pariśuddhimi sarvadharmāṃ prajñāya pāramita paśyati bodhisattvo | na ca paśyakaṃ labhati nāpi ca sarvadharmān eṣā sa prajñavarapāramitāya caryā || 9,2 ||
bhagavatyāṃ ratnaguṇasaṃcayagāthāyāṃ stutiparivarto nāma navamaḥ ||
[10. Dhāraṇīguṇaparivarta]
śakro jinasya paripṛcchati devarājo caramāṇa prajña katha yujyati bodhisattvo | aṇumātra yo na khalu yujyati skandhadhātau yo eva yujyati sa yujyati bodhisattvaḥ || 10,1 ||
cirayānaprasthitu sa vedayitavya sattvo bahubuddhakoṭinayutehi kṛtādhikāro | yo śrutva dharmi imi nirmitamāyakalpāṃ na ca kāṅkṣate ayu prayujyati śikṣamāṇaḥ || 10,2 ||
kāntāramārgi puruṣo bahubhījanehi gopāla sīma vanasaṃpada paśyate yo | āśvāsaprāpta bhavatī na ca tasya trāso abhyāśa grāmanagarāṇa ime nimittāḥ || 10,3 ||
emeva prajñavarapāramitā jinānāṃ śṛṇu tāta yo labhati bodhi gaveṣamāṇaḥ | āśvāsaprāpta bhavatī na ca tasya trāso nārhantabhūmi na pi pratyayabuddhabhūmī || 10,4 ||
puruṣo hi sāgarajalaṃ vraji paśyanāya saci paśyate drumavanaspatiśailarājam | athavā na paśyati nimitta nikāṅkṣa bhoti a(bhyāśa)to mahasamudra na so ’tidūre || 10,5 ||
emeva bodhivaraprasthitu veditavyo śruṇamāṇa prajña imi pāramitā jinānām | yadyāpi saṃmukha na vyākṛtu nāyakeno tathapi spṛśiṣyati nacireṇa hu buddhabodhim || 10,6 ||
suvasanti kāli patite tṛṇapatraśākhā nacireṇa patraphalapuṣpa samāgamanti | prajñāya pāramita yasyimu hastaprāptā nacireṇa bodhivara prāpsyati nāyakānām || 10,7 ||
yatha istri gurviṇi ya ceṣṭati vedanābhi jñātavyu kālu ayamasya prajāyanāya | tatha bodhisattva śruṇamāṇu jināna prajñāṃ rati chanda vīkṣati spṛśiṣyati bodhi śīghram || 10,8 ||
caramāṇu prajñavarapāramitāya yogī na ca rūpavṛddhi na ca paśyati pārihāṇim | dharmā adharma imu paśyati dharmadhātuṃ na ca nirvṛtiṃ spṛśati so viharāti prajñām || 10,9 ||
caramāṇu yo na iha kalpayi buddhadharmāṃ bala ṛddhipāda na ca kalpayi bodhi śāntām | avikalpakalpavigato ’dhiṣṭhānacārī eṣā sa prajñavarapāramitāya caryā || 10,10 ||
bhagavatyāṃ ratnaguṇasaṃcayagāthāyāṃ dhāraṇīguṇaparivarto nāma daśamaḥ ||
[11. Mārakarmaparivarta]
buddhaṃ subhūti paripṛcchati vādicandraṃ kyantantarāyu bhaviṣyanti guṇe ratānām | bahu antarāyu bhaviṣyanti bhaṇāti śāsta tatu alpamātra parikīrtayiṣyāmi tāvat || 11,1 ||
pratibhāna neka vividhāni upapadyiṣyanti likhamāna prajña imu pāramitā jinānām | yuta śīghra vidyuta yathā parihāyiṣyanti akaritva artha jagatī imu mārakarma || 11,2 ||
kāṅkṣā ca keṣaci bhaviṣyati bhāṣamāṇe na mamātra nāma parikīrtitu nāyakena | na ca jāti bhūmi parikīrtitu nāpi gotraṃ na ca so śruṇiṣyati kṣipiṣyati mārakarma || 11,3 ||
evaṃ ta mūlamapahāya ajānamāno śākhāpalāśa parieṣayiṣyanti mūḍhāḥ | hastiṃ labhitva yatha hastipadaṃ gaveṣe tatha prajñapāramita śrutva sūtrānta eṣet || 11,4 ||
yatha bhojanaṃ śatarasaṃ labhiyāna kaścit mārgeṣu ṣaṣṭiku labhitva sa bhojanāgryam | tatha bodhisattva ima pāramitāṃ labhitvā arhantabhūmita gaveṣayiṣyanti bodhim || 11,5 ||
satkārakāma bhaviṣyanti ca lābhakāmāḥ sāpekṣacitta kulasaṃstavasaṃprayuktāḥ | choritva dharma kariṣyanti adharmakāryaṃ patha hitva utpathagatā ima mārakarma || 11,6 ||
ye cāpi tasmi samaye imu dharma śreṣṭhaṃ śruṇanāya chandika utpādayiṣyanti śraddhām | te dharmabhāṇaka viditvana kāryayuktaṃ premāpanīta gamiṣyanti sudurmanāśca || 11,7 ||
imi mārakarma bhaviṣyanti ya tasmi kāle anye ca neka vividhā bahu antarāyā | yehī samākulikṛtā bahu bhikṣu tatra prajñāya pāramita etu na dhārayanti || 11,8 ||
ye te bhavanti ratanā ya anarghaprāptā te durlabhā bahupratyarthika nityakālam | emeva prajñavarapāramitā jinānāṃ durlābhu dharmaratanaṃ baddupadravaṃ ca || 11,9 ||
navayānaprasthita sa sattva parīttabuddhiḥ ya imaṃ durlābhu dharmaratanaṃ parāpuṇanti | māro ’tra utsuku bhaviṣyati antarāye buddhā daśaddiśi parigrahasaṃprayuktāḥ || 11,10 ||
bhagavatyāṃ ratnaguṇasaṃcayagāthāyāṃ mārakarmaparivarto nāmaikādaśamaḥ ||
[12. Lokasaṃdarśanaparivarta]
mātrāya putra bahu santi gilāni kāye te sarvi durmanasa tatra prayujyayeyuḥ | emeva buddhapiṃ daśaddiśi lokadhātau ima prajñapāramita mātra samanvāharanti || 12,1 ||
ye ’tīta ye ’pi ca daśaddiśi lokanāthā itu te prasūta bhaviṣyanty anāgatāś ca | lokasya darśika janetri jināna mātā parasattvacittacaritāna nidarśitā(kā) ca || 12,2 ||
lokasya yā tathata yā tathatārhatānāṃ | pratyekabuddhatathatā tathatā jinānām | ekaiva bhāvavigatā tathatā ananyā prajñāya pāramita buddha tathāgatena || 12,3 ||
tiṣṭhantu lokavidunāṃ parinirvṛtānāṃ [sthita eṣa dharmataniyāma śūnyadharmā | tāṃ bodhisattva tathatām anubuddhayanti tasmā hu buddha kṛta nāma tathāgatebhiḥ || 12,4 ||
ayu gocaro daśabalāna vināyakānāṃ] prajñāya pāramita ramyavanāśritānām | dukhitāṃśca sattva triapāya samuddharanti na pi sattvasaṃjña api teṣu kadāci bhoti || 12,5 ||
siṃho yathaiva girikandari niśrayitvā nadate achambhi mṛga kṣudraka trāsayanto | tatha prajñapāramitaniśraya narāṇa siṃho nadate achambhi pṛthutīrthika trāsayanto || 12,6 ||
ākāśaniśrita yathaiva hi sūrya[raśmi] tāpetimāṃ dharaṇi darśayate ca rūpam | tatha prajñapāramitaniśrita dharmarājo tāpeti tṛṣṇanadi dharma nidarśayāti || 12,7 ||
rūpasya darśanu adarśanu vedanāye saṃjñāya darśanu adarśanu cetanāye | vijñānacittamanudarśanu yatra nāsti aya dharmadarśanu nidiṣṭu tathāgatena || 12,8 ||
ākāśa dṛṣṭu iti sattva pravyāharanti nabhadarśanaṃ kutu vimṛṣyatha etam artham | tatha dharmadarśanu nidiṣṭa tathāgatena na hi darśanaṃ bhaṇitu śakya nidarśanena || 12,9 ||
bhagavatyāṃ ratnaguṇasaṃcayagāthāyāṃ lokasaṃdarśanaparivarto nāma dvādaśamaḥ ||
[13. Acintyaparivarta]
yo eva paśyati sa paśyati sarvadharmān sarvān amātyakiriyā ti upekṣya rājā | yāvanti buddhakriya dharmata śrāvakāṇāṃ prajñāya pāramita sarva karoti tāni || 13,1 ||
na ca rāja grāma vrajate na ca rājyarāṣṭrān sarvaṃ ca ādadati so viṣayātu āyam | na ca bodhisattva calate kvaci dharmatāyāṃ sarvāṃśca ādadati ye guṇa buddhadharme || 13,2 ||
bhagavatyāṃ ratnaguṇasaṃcayagāthāyām acintyaparivarto nāma trayodaśamaḥ ||
[14. Aupamyaparivarta]
yasyāmi śraddha sugate dṛḍha bodhisattvo varaprajñapāramita āśayasaṃprayogo | atikramya bhūmidvaya śrāvakapratyayānāṃ laghu prāpsyate anabhibhū(tu) jināna bodhim || 14,1 ||
sāmudriyāya yatha nāvi praluptikāye bhṛtakaṃ manuṣya tṛṇakāṣṭham agṛhṇamāno | vilayaṃ prayāti jalamadhya aprāptatīro yo gṛhṇate vrajati pārasthalaṃ prayāti || 14,2 ||
emeva śraddhasaṃgato ya prasādaprāpto prajñāya pāramita mātra vivarjayanti | saṃsārasāgara tadā sada saṃsaranti jātījarāmaraṇaśokataraṃgabhaṅge || 14,3 ||
ye te bhavanti varaprajñaparigṛhītā bhāvasvabhāvakuśalā paramārthadarśī | te puṇyajñānadhanasaṃbhṛtayānapātrāḥ paramādbhutāṃ sugatabodhi spṛśanti śīghram || 14,4 ||
ghaṭake apakvi yatha vāri vaheya kācit jñātavyu kṣipra ayu bhetsyati durbalatvāt | paripakvi vāri ghaṭake vahamānu mārge na ca bhedanād bhayam upaiti ca svasti geham || 14,5 ||
kiṃcāpi śraddhabahulo siya bodhisattvo prajñāvihīna vilayaṃ laghu prāpuṇāti | taṃ caiva śraddha parigṛhṇayamāna prajñā atikramya bodhidvaya prāpsyati agrabodhim || 14,6 ||
nāvā yathā aparikarmakṛtā samudre vilayamupaiti sadhanā saha vāṇijebhiḥ | sā caiva nāva parikarmakṛtā suyuktā na ca bhidyate dhanasamagram upaiti tīram || 14,7 ||
emeva śraddhaparibhāvitu bodhisattvo prajñāvihīnu laghu bodhimupaiti hānim | so caiva prajñavarapāramitāsuyukto ’kṣato ’nupāhatu spṛśāti jināna bodhim || 14,8 ||
puruṣo hi jīrṇa dukhito śataviṃśavarṣo kiṃcāpi utthitu svayaṃ na prabhoti gantum | so vāmadakṣiṇadvaye puruṣe gṛhīte patanādbhayaṃ na bhavate vrajate sukhena || 14,9 ||
emeva prajña iha durbalu bodhisattvo kiṃcāpi prasthihati bhajyati antareṇa | so vā upāyabalaprajñaparigṛhīto na ca bhajyate spṛśati bodhi nararṣabhāṇām || 14,10 ||
bhagavatyāṃ ratnaguṇasaṃcayagāthāyām aupamyaparivarto nāma caturdaśamaḥ ||
[15. Devaparivarta]
yo ādikarma sthitu bhūmiya bodhisattvo adhyāśayena vara prasthita buddhabodhim | tehī suśiṣyagurugauravasaṃprayukto kalyāṇamitra sada sevayitavya vijñaiḥ || 15,1 ||
kiṃ kāraṇaṃ tatu guṇāgamu paṇḍitānāṃ prajñāya pāramita te anuśāsayanti | evaṃ jino bhaṇati sarvaguṇāgradhārī kalyāṇamitramupaniśrita buddhadharmāḥ || 15,2 ||
dānaṃ ca śīlamapi kṣānti tathaiva vīryaṃ dhyānāni prajña pariṇāmayitavya bodhau | na ca bodhiskandha vimṛśitva parāmṛśeyā ye ādikarmika na deśayitavya evam || 15,3 ||
evaṃ caranta guṇasāgara vādicandrāḥ trāṇā bhavanti jagatī śaraṇā ca lenā | gati buddhi dvīpa pariṇāyaka arthakāmāḥ pradyota ulka varadharmakathī akṣobhyāḥ || 15,4 ||
saṃnāhu duṣkarū mahāyaśu saṃnahantī na ca skandhadhātu na ca āyatanaiḥ sanaddhāḥ | tribhi yānasaṃjñavigatā aparigṛhītā avivartikā acalitāśca akopyadharmāḥ || 15,5 ||
te eva dharmasamudāgata niṣprapañcā kāṅkṣāvilekhavimatīvigatārthayuktāḥ | prajñāya pāramita śrutva na sīdayanti aparapraṇeya avivartiya veditavyāḥ || 15,6 ||
gambhīra dharma ayu durdṛśu nāyakānāṃ na ca kenacīdadhigato na ca prāpuṇanti | etārthu bodhimadhigamya hitānukampī alpotsuko ka imu jñāsyati sattvakāyo || 15,7 ||
sattvaś ca ālayarato viṣayābhilāṣī sthita agrahe abudha yo mahaandhabhūto | dharmo anālayu anāgrahu prāpitavyo lokena sārdha ayu vigrahu prādubhūto || 15,8 ||
bhagavatyāṃ ratnaguṇasaṃcayagāthāyāṃ devaparivarto nāma pañcadaśamaḥ ||
[16.Tathatāparivarta]
ākāśadhātu purimādiśi dakṣiṇāyāṃ tatha paścimottaradiśāya anantapārā | uparādharāya daśaddiśi yāvadasti nānātvatā na bhavate na viśeṣaprāptā || 16,1 ||
atikrānta yā tathata yā tathatā aprāptā pratyutpanna yā tathata yā tathatārhatānām | yā sarvadharmatathatā tathatārhatānāṃ sarveṣa dharmatathatā na viśeṣaprāptā || 16,2 ||
yo bodhisattva imi icchati prāpuṇetuṃ nānātvadharmavigatāṃ sugatāna bodhim | prajñāya pāramita yujyatu yāya yukto vina prajña nāsty adhigamo naranāyakānām || 16,3 ||
pakṣisya yojanaśataṃ mahatātmabhāvo pañcāśatā pi abalobhayakṣīṇapakṣo | so trāyatriṃśabhavanādiṣu jambudvīpe ātmānamosariyi taṃ vilayaṃ vrajeyyā || 16,4 ||
yady āpi pañca ima pāramitā jinānāṃ bahukalpakoṭiniyutāṃ samudānayeyyā | praṇidhīnanantavipulāṃ sada sevya loke anupāya prajñavikalā pari śrāvakatve || 16,5 ||
niryāyanāya ya icchati buddhajñāne samacitta sarvajagatī pitṛmātṛsaṃjñā | hitacitta maitramana eva parākrameyyā akhilārjavo mṛdugirāya parākrameyyā || 16,6 ||
bhagavatyāṃ ratnaguṇasaṃcayagāthāyāṃ tathatāparivarto nāma ṣoḍaśamaḥ ||
[17. Avinivartanīyaliṅgākāraparivarta]
sthaviro subhūti paripṛcchati lokanāthaṃ araṇāya liṅga bhaṇahī guṇasāgarāṇām | avivartiyā yatha bhavanti mahānubhāvā tāṃ vyākuruṣva jinaguṇāna pradeśamātram || 17,1 ||
nānātvasaṃjñavigatā gira yuktabhāṇī na ca anya te śramaṇa brāhmaṇa āśrayanti | triyapāyavarjita vidū sadakāli bhonti daśabhiś ca te kuśalakarmapathebhi yuktā || 17,2 ||
dharmaṃ nirāmiṣu jagasyanuśāsayanti ekāntadharmaniyatāḥ sada snigdhavākyāḥ | sthiticaṃkramaṃ śayaniṣadya susaṃprajānā yugamātraprekṣiṇa vrajanty abhrāntacintā || 17,3 ||
śuciśaucaambaradharā trivivekaśuddhā na ca lābhakāma vṛṣabhā sada dharmakāmāḥ | mārasyatītaviṣayā aparapraṇeyā catudhyānadhyāyi na ca niśrita tatra dhyāne || 17,4 ||
na ca kīrtikāma na ca krodhaparītacittā gṛhibhūta nitya anadhyoṣita sarva vastuṃ | na ca jīvikāviṣayabhoga gaveṣayanti abhicāramantra na ca istriprayogamantrāḥ || 17,5 ||
na ca ādiśanti puruṣaiḥ striya icchakarmāṃ pravivikta prajñavarapāramitābhiyuktāḥ | kalahāvivādavigatā dṛḍhamaitracittā sarvajñakāma sada śāsani nimnacittāḥ || 17,6 ||
pratyantamlecchajanavarjita-antadeśāḥ svakabhūmi kāṅkṣavigatāḥ sada merukalpāḥ | dharmārtha jīvita tyajanti prayuktayogā avivartiyāna imi liṅga prajānitavyā || 17,7 ||
bhagavatyāṃ ratnaguṇasaṃcayagāthāyām avinivartanīyaliṅgākāraparivarto nāma saptadaśamaḥ ||
[18. Śūnyatāparivarta]
gambhīra rupa api vedana cetanā ca vijñāna saṃjña prakṛtī animittaśāntā | kāṇḍena gādha yatha sāgari eṣamāṇo prajñāya skandha vimṛṣitva alabdhagādhā || 18,1 ||
yo bodhisattva imu budhyati eva dharmāṃ gambhīrayānaparamārthanirupalepān | yasmin na skandha na pi āyatanaṃ na dhātu kiṃ vā svapuṇyasamudāgamu kiṃci tasya || 18,2 ||
yatha rāgadharmacaritaḥ puruṣaḥ striyāye saṃketa kṛtva alabhantu vivartayeyā | yāvanti cittacaritā divasena tasya tāvanta kalpa anubudhyati bodhisattvo || 18,3 ||
yo bodhisattva bahukalpasahasrakoṭayo dānaṃ dadeyu vimalaṃ tatha śīla rakṣe | yaś caiva prajñavarapāramitāprayukto dharmaṃ bhaṇeya kala puṇya na dānaśīle || 18,4 ||
yo bodhisattva varaprajña vibhāvayanto tata utthito kathayi dharma nirupalepam | taṃ cāpi nāmayi jagārthanidāna bodhau nāsti triloka śubha tena samaṃ bhaveyā || 18,5 ||
taṃ caiva puṇya puna khyāyati riktameva tatha śūnya tuccha vaśikaṃ ca asārakaṃ ca | evaṃ carantu caratī sugatāna prajñāṃ caramāṇu puṇyu parigṛhṇati aprameyam || 18,6 ||
abhilāpamātra ima jānati sarvadharmāṃ buddhena deśita prayukta prakāśitāṃś ca | kalpāna koṭinayutāṃ bahu bhāṣamāṇo na ca kṣīyate na ca vivardhati dharmadhātuḥ || 18,7 ||
ye cāpi pañca imi pāramitā jinānām ete ’pi dharma parikīrtita nāmamātrāḥ | pariṇāmayāti na ca manyati bodhisattvo na ca hīyate spṛśati uttamabuddhabodhim || 18,8 ||
bhagavatyāṃ ratnaguṇasaṃcayagāthāyāṃ śūnyatāparivarto nāmāṣṭādaśamaḥ
[19. Gaṅgadevābhaginīparivarta]
tailasya varti jvalitā prathame nipāte na ca dagdha varti asatā na vinā ya dagdhā | na hi arci paścimanipāta sa varti dagdhā asatā pi paścima na dahyati dīpavarti || 19,1 ||
prathameva citta spṛśatī na ca agrabodhim asatā na tasya spṛśatā puna śakya bhonti | na ca citta paścima śivām anuprāpuṇāti asatā na tasya puna prāpaṇanāya śakyam || 19,2 ||
bījātu stamba phala puṣpa samāgamanti so vāniruddha asato na hi tasya vṛkṣo | emeva citta prathamaṃ tu nidāna bodheḥ so vā niruddha asato na hi tasya bodhiḥ || 19,3 ||
bījaṃ pratītya ca bhaved yavaśālikādes tattatphalaṃ na ca tad asti na cāpi nāsti | utpattito bhavati bodhir iyaṃ jinānāṃ bhāvasvabhāvavigatā bhavatīha māyā || 19,4 ||
udakabindu kumbha paripūryati stokastokaṃ prathame nipāti anupūrva sa paścimena | emeva citta prathamaṃ varabodhihetur anupūrva śuklaguṇapūrṇa bhavanti buddhāḥ || 19,5 ||
śūnyānimittapraṇidhiṃ caramāṇu dharmā na ca nirvṛtiṃ spṛśati no ca nimittacārī | yatha nāviko kuśala gacchati ārapāram ubhayānti asthitu na tiṣṭhati arṇavesmin || 19,6 ||
evaṃ carantu na ca manyati bodhisattvo ahu vyākṛto daśabalehi spṛśeya bodhim | na ca trāsu bodhi bhavate na ihāsti kiṃcid evaṃ carantu caratī sugatāna prajñām || 19,7 ||
kāntāramārgi durabhikṣi savyādhi lokāṃ paśyitva nāsti bhaya uttari saṃnahante | aparāntakoṭi sada yukta prajānamāno aṇumātra kheda manaso na upādiyāti || 19,8 ||
bhagavatyāṃ ratnaguṇasaṃcayagāthāyāṃ gaṅgadevābhaginīparivarto nāmaikānnaviṃśatimaḥ ||
[20. Upāyakauśalyamīmāṃsāparivarta]
puna bodhisattva caramāṇu jināna prajñāṃ anupāda skandha imi jānati ādiśūnyān | asamāhito karuṇa prekṣati sattvadhātum atrāntare na parihāyati buddhadharmān || 20,1 ||
puruṣo yathā kuśala sarvaguṇairupeto balavān dudharṣu kṛtayogya kalāvidhijño | iṣvastrapāramigato pṛthuśilpayukto māyāvidhijñaparamo jagadarthakāmo || 20,2 ||
mātā pitā ca parigṛhya saputradāraṃ kāntāramārgi pratipadya bahūamitro | so nirmiṇitva puruṣān bahu śūravīrān kṣemeṇa gatva puna geham upāgameyyā || 20,3 ||
emeva yasmi samaye vidu bodhisattvo mahamaitri sarvi upabandhati sattvadhātau | caturo sa māra atikramya dvaye ca bhūmim asmin samādhi sthitu no ca spṛśāti bodhim || 20,4 ||
ākāśaniśrita samīraṇa āpaskandho ta hi niśritā iha mahāpṛthivī jagacca | sattvāna karma-upabhoganidānam eva ākāśasthānu kutu cintayi etam artham || 20,5 ||
emeva śūnyatapratiṣṭhitu eṣa sattvo jagati kriyāṃ vividha darśayate vicitrām | sattvāna jñānapraṇidhānaadhiṣṭhānameva na ca nirvṛtiṃ spṛśati śūnyata nāsti sthānam || 20,6 ||
yasmiṃś ca kāli vidu paṇḍitu bodhisattvo caratī imāṃ pravara śūnya samādhi śāntām | atrāntare na ca nimitta prabhāvitavyo na ca ānimittasthitu śānta praśāntacārī || 20,7 ||
pakṣisya nāsti padu gacchata antarīkṣe no cāpi tatra sthitu no ca patāti bhūmau | tatha bodhisattva caramāṇu vimokṣadvāre na ca nirvṛtiṃ spṛśati no ca nimittacārī || 20,8 ||
iṣvastraśikṣita yathā puruṣodha kāṇḍaṃ kṣepitva anya puna kāṇḍa paraspareṇa | patanāya tasya purimasya na deya bhūmim ākāṅkṣamāṇa puruṣasya pateya kāṇḍam || 20,9 ||
emeva prajñavarapāramitāṃ caranto prajñā upāya bala ṛddhi vicāramāṇo | tāvan na tāṃ paramaśūnyata prāpuṇoti yāvan na te kuśalamūla bhavanti pūrṇāḥ || 20,10 ||
bhikṣū yathā paramaṛddhibalenupeto gagane sthito yamaka kurvati prātihāryāṃ | gaticaṃkramaṃ śayaniṣadya nidarśayāti na nivartate na pi ca khidyati yāva tatra || 20,11 ||
emeva śūnyatasthito vidu bodhisattvo jñānarddhipāramigato aniketacārī | vividhāṃ kriyāṃ jagati darśayate anantāṃ na ca bhajyatī na pi ca khidyati kalpakoṭī || 20,12 ||
puruṣā yathā mahaprapāti sthihitva kecid ubhi pāṇi chatradvaya gṛhṇa upakṣayeyyā | ākāli vāyur avasṛjya mahāprapāte no ca prapāta patiyāti na yāva tatra || 20,13 ||
emeva sthitva karuṇāṃ vidu bodhisattvo prajñāupāyadvayachatraparigṛhīto | śūnyānimittapraṇidhiṃ vimṛṣāti dharmān na ca nirvṛtiṃ spṛśati paśyati dharmacārī || 20,14 ||
ratanārthiko yatha vrajitvana ratnadvīpaṃ labdhvāna ratna puna geham upāgameyyā | kiṃcāpi tatra sukha jīvati sārthavāho api duḥkhito manasi bhoti sa jātisaṃgho || 20,15 ||
emeva śūnyata vrajitvana ratnadvīpaṃ labdhvāna dhyāna bala indriya bodhisattvo | kiṃcāpi nirvṛti spṛśedabhinandamāno api sarvasattva dukhitā manasī bhavanti || 20,16 ||
abhyantare ya nagare nigame ca grāme kāmārtha vāṇiju yathā gami jānanāya | no cāpi tatra sthihatī na ca ratnadvīpe na ca geha mārgi kuśalo puna bhoti vijño || 20,17 ||
tatha jñāna śrāvakavimuktisapratyayānāṃ sarvatra bhoti kuśalo vidu bodhisattvo | no cāpi tatra sthihate na ca buddhajñāne na ca saṃskṛte bhavati mārgavidū vidhijño || 20,18 ||
yaṃ kāli maitri jagatī anubandhayitvā śūnyānimittapraṇidhī carate samādhim | asthānameva yadi nirvṛti prāpuṇeyā athavāpi saṃskṛta sa prajñapanāya śakyaḥ || 20,19 ||
yatha nirmito puruṣa no va adṛśyakāyo nāmena vā puna sa prajñapanāya śakyaḥ | tatha bodhisattva caramāṇu vimokṣadvāraṃ nāmena vā puna sa prajñapanāya śakyaḥ || 20,20 ||
yadi pṛcchamāna cari indriya bodhisattvo gambhīradharmaparidīpana no karoti | śūnyānimitta avivartiyabodhidharmāṃ na ca śocatī na ca sa vyākṛtu veditavyo || 20,21 ||
arhantabhūmim api pratyayabuddhabhūmau traidhātukaṃ na spṛśate supināntare ’pi | buddhāṃś ca paśyati katheti janasya dharmaṃ avivartiyeti ayu vyākṛtu veditavyo || 20,22 ||
tri-apāyaprāptu supinasmi viditva sattvān praṇidheti tatkṣaṇa apāya ucchoṣayeyam | satyādhiṣṭhāni praśameti sa cāgniskandham avivartiyeti ayu vyākṛtu veditavyo || 20,23 ||
bhūtagrahā vividha vyādhaya martyaloke satyādhiṣṭhāni praśameti hitānukampī | na ca tena manyan upapadyati nāpi mānam avivartiyeti ayu vyākṛtu veditavyaḥ || 20,24 ||
bhagavatyāṃ ratnaguṇasaṃcayagāthāyām upāyakauśalyamīmāṃsāparivarto nāma viṃśatitamaḥ ||
[21. Mārakarmaparivarta]
athavāsya manyan upapadyati vyākṛto ’smi satyādhiṣṭhāna vividhāni samṛddhyayanti | yadi anya vyākṛtaku manyati bodhisattvo jñātavya manyanasthito ayu alpabuddhiḥ || 21,1 ||
nāmādhiṣṭhāna puna māra upāgamitvā evaṃ vadiṣyati idaṃ tava nāmadheyam | mātāpitāya anusaptamupaiti vaṃśo buddho yadā bhavi idaṃ tava nāmadheyam || 21,2 ||
dhutavṛtta yādṛśu sa bheṣyati yuktayogī pūrvaṃ pi tubhya imi āsi guṇovarūpā | yo eva śrutva abhimanyati bodhisattvo jñātavyu māru paryutthitu alpabuddhiḥ || 21,3 ||
pravivikta grāmanagare girikandarāṇi raṇyā vivikta vanaprastha niṣevamāṇo | ātmānukarṣi para paṃsayi bodhisattvo jñātavyu māru paryutthitu alpabuddhiḥ || 21,4 ||
grāme ca rāṣṭri nigame viharanti nityaṃ rahapratyayāni spṛhatāṃ janayanti tatra | anyatra sattvaparipācanabodhiyuktā eṣo viveku kathito sugatātmajānām || 21,5 ||
yo pañcayojanaśate girikandareṣu vyālāvakīrṇi nivasedbahuvarṣakoṭī | no cā viveku imu jānati bodhisattvo saṃkīrṇa so viharate adhimānaprāptaḥ || 21,6 ||
so caṃkramārtham abhiyuktakabodhisattvān baladhyāna-indriyavimokṣasamādhiprāptān | abhimanyate na imi raṇyavivekacārī na vivekagocaru ayaṃ hi jinena ukto || 21,7 ||
grāmānti yo viharate athavā araṇye dvayayānacittavigato niyato ’grabodhim | eṣo viveku jagadarthabhiprasthitānāṃ ātmā kṣiṇoti tulayeya sa bodhisattvo || 21,8 ||
bhagavatyāṃ ratnaguṇasaṃcayagāthāyāṃ mārakarmaparivarto nāmaikaviṃśatitamaḥ ||
[22. Kalyāṇamitraparivarta]
tasmā hu mānu nihanitvana paṇḍitena guruāśayena varabodhi gaveṣamāṇaḥ | vaidyo va ātura svarogacikitsanārthaṃ kalyāṇamitra bhajitavya atandritena || 22,1 ||
buddhā ya bodhivaraprasthita bodhisattvā kalyāṇamitra imi pāramitā nidiṣṭāḥ | te cānuśāsaka iyaṃ pratipattibhūmī duvi kāraṇena anubudhyati buddhabodhim || 22,2 ||
atikrāntanāgata jinā sthita ye diśāsu sarveṣu mārgu ayu pāramitā ananyo | obhāsa ulka varabodhayi prasthitānām āloka śāstri imi pāramitā pradiṣṭāḥ || 22,3 ||
yatha prajñapāramita śūnyata lakṣaṇena tathalakṣaṇā ya imi jānati sarvadharmān | śūnyānalakṣaṇa prajānayamāna dharmān evaṃ carantu caratī sugatāna prajñām || 22,4 ||
āhārakāma parikalpayamāna sattvāḥ saṃsāri yuktamanasaḥ sada saṃsmaranti | ahu mahya dharma ubhi eti abhūta śūnyā ākāśagaṇṭhi ayu ātmana baddha bāle || 22,5 ||
yatha śaṅkitena viṣasaṃjñata abhyupaiti no cāsya koṣṭhagatu so viṣu pātyate ca | emeva bālupagato ahu mahya eṣo ahasaṃjñi jāyi mriyate ca sadā abhūto || 22,6 ||
yatha udgraho tatha prakāśitu saṃkileśo vyodāna ukta ahu mahya anopalabdhi | na hi atra kaści yo kliśyati śudhyate vā prajñāya pāramita budhyati bodhisattve || 22,7 ||
yāvanta sattva nikhile iha jambudvipe te sarvi bodhivaracitta upādayitvā | dānaṃ daditva bahuvarṣasahasrakoṭīḥ sarvaṃ ca nāmayi jagārthanidāna bodhau || 22,8 ||
yaś caiva prajñavarapāramitābhiyukto divasaṃ pi antamaśa ekanuvartayeyā | kalapuṇya so na bhavatī iha dānaskandho tadatandritena sada osaritavya prajñā || 22,9 ||
caramāṇu prajñavarapāramitāya yogī mahatīṃ janeti karuṇāṃ na ca sattvasaṃjñā | tada bhonti sarvajagatī vidu dakṣiṇīyā satataṃ amoghu paribhuñjati rāṣṭrapiṇḍam || 22,10 ||
cirabuddhadevamanujān triapāyi sattvān parimocituṃ ya iha icchati bodhisattvo | pṛthumārgu tīru upadarśayi sattvadhātau prajñāya pāramita yukta divā ca rātrau || 22,11 ||
puruṣo ya agru ratanasya alabdhapūrvo aparasmi kāli puna labdhva bhaveya tuṣṭo | sa ha labdhva nāśayi puno ’pi pramādabhūto nāśitva duḥkhi satataṃ ratanābhikāṅkṣī || 22,12 ||
emeva bodhivaraprasthita ratnatulyo prajñāya pāramita yogu na riñcitavyo | ratanaṃ va labdhva gṛhamāṇu abhinnasattvo anubuddhayati tvarito śivamabhyupaiti || 22,13 ||
bhagavatyāṃ ratnaguṇasaṃcayagāthāyāṃ kalyāṇamitraparivarto nāma dvāviṃśatitamaḥ ||
[23. Śakraparivarta]
udayāti sūryu vigatāśca marīcimālā vidhamitva sarva tamasākulamandhakāram | avibhonti sarva krimijotikaprāṇabhūtāṃ sarvāṃśca tārakagaṇānapi candra-ābhām || 23,1 ||
emeva prajñavarapāramitāṃ caranto vidhamitva dṛṣṭigahanaṃ vidu bodhisattvo | abhibhonti sarvajagatī rahapratyayāṃśca śūnyānimittacarito pṛthu bodhisattvo || 23,2 ||
yatha rājaputra dhanadāyaku arthakāmo sarveṣu śreṣṭha bhavate abhigāminīye | sa hyeṣa etarahi sattva pramocayāti prāgeva rājyasthitu bheṣyati paṭṭadhārī || 23,3 ||
emeva prajñacarito vidu bodhisattvo amṛtasya dāyaku priyo marumānuṣāṇām | ayu eṣa eṣati hi sattvasukhābhiyukto prāgeva yāva sthitu bheṣyati dharmarājo || 23,4 ||
bhagavatyāṃ ratnaguṇasaṃcayagāthāyāṃ śakraparivarto nāma trayoviṃśatitamaḥ ||
[24. Abhimānaparivarta]
māro ’pi tasmi samaye bhavate saśalyo śokātu duḥkhitu anantamano ’lpasthāmo | diśadāha ulka kṣipate bhayadarśanārthaṃ katham eṣa dīnamanaso bhavi bodhisattvo || 24,1 ||
[yatha te bhavanti vidu āśayasaṃprayuktā divarātri prajñavarapāramitārthadarśī] | tada kāyacitta khagapakṣisatulyabhūtā avatāru so kutu labhiṣyati kṛṣṇabandhuḥ || 24,2 ||
kalahāvivādupagatā yada bodhisattvā bhonti parasparaviruddhaka ruṣṭacittāḥ | tada māra tuṣṭu bhavatī paramaṃ udagro ubhi eti dūra bhaviṣyanti jināna jñāne || 24,3 ||
ubhi eti dūri bhaviṣyanti piśācatulyā ubhi eti ātma kariṣyanti pratijñahānim | duṣṭāna kṣāntivikalāna kuto ’sti bodhi tada māru tuṣṭu bhavatī namucīsapakṣo || 24,4 ||
yo bodhisattva ayu vyākṛtu vyākṛtasmiṃ cittaṃ pradūṣayi vivādu samārabheyyā | yāvanti cittakṣaṇikā khiladoṣayuktās tāvanta kalpa puna saṃnahitavya bhonti || 24,5 ||
atha tasyupadyati matīti aśobhanā ti kṣāntīya pāramita bodhi spṛśanti buddhāḥ | pratidarśayāti puna āyati saṃvarāṇi apayāti vā sa iha śikṣati buddhadharme || 24,6 ||
bhagavatyāṃ ratnaguṇasaṃcayagāthāyām abhimānaparivarto nāma caturviṃśatitamaḥ ||
[25. Śikṣāparivarta]
yo śikṣamāṇu na upaiti kahiṃci śikṣāṃ na ca śikṣakaṃ labhati nāpi ca śikṣadharmān | śikṣā aśikṣa ubhayo avikalpamāno yo śikṣate sa iha śikṣati buddhadharme || 25,1 ||
yo bodhisattva imu jānati eva śikṣāṃ na sa jātu śikṣavikalo bhavate duśīlo | ārādhiteṣu iha śikṣati buddhadharmaṃ śikṣātiśikṣakuśalo ti nirūpalambho || 25,2 ||
śikṣantu eva vidu prajña prabhaṃkarāṇāṃ notpadyate akuśalamapi ekacittam | sūrye yathā gagani gacchati antarīkṣe raśmīgate na sthihate purato ’ndhakāram || 25,3 ||
prajñāya pāramita śikṣita saṃskṛtānāṃ sarveṣa pāramita bhontiha saṃgṛhītāḥ | satkāyadṛṣṭi yatha ṣaṣṭi duve ca dṛṣṭī antargatāstathami pāramitā bhavanti || 25,4 ||
yatha jīvitendriya niruddhi ya kecidanye bhontī niruddha pṛthu indriya yāvadasti | emeva prajñacarite vidu uttamānāṃ sarveta pāramita ukta ya saṃgṛhītā || 25,5 ||
ye cāpi śrāvakaguṇā tatha pratyayānāṃ sarveṣu bhonti vidu śikṣitu bodhisattvā | no cāpi tatra sthihatāna spṛheti teṣām ayu śikṣitavyamati śikṣati etam artham || 25,6 ||
bhagavatyāṃ ratnaguṇasaṃcayagāthāyāṃ śikṣāparivarto nāma pañcaviṃśatimaḥ ||
[26. Māyopamaparivarta]
avivartiyasya varabodhayi prasthitasya yo cittupādu anumoditu āśayena | trisahasra meru tulayitva siyāpramāṇo na tveva tasya kuśalasyanumodanāye || 26,1 ||
yāvanta sattva kuśalārthika mokṣakāmā sarveṣa bhonti anumoditu puṇyarāśi | sattvarthi te jinaguṇa ananta prāpuṇitvā dāsyanti dharma jagatī dukhasaṃkṣayāye || 26,2 ||
yo bodhisattva avikalpaku sarvadharmān śūnyānimitta parijānati niṣprapañcān | na ca prajña bodhi parieṣati āśayena so yukta prajñavarapāramitāya yogī || 26,3 ||
ākāśadhātu gaganasya siyā virodho na hi tena tasya kutu kenacideṣa prāptā | emeva prajñacarito vidu bodhisattvo abhyovakāśasadṛśo upaśāntacārī || 26,4 ||
yatha māyakārapuruṣasya na eva bhoti te śiṣya māṃ janata so ca karoti kāryam | paśyanti taṃ vividha kāryu nidarśayantaṃ na ca tasya kāyu na pi citta na nāmadheyam || 26,5 ||
emeva prajñacarite na kadāci bhoti buddhitva bodhi jagatī parimocayitvā | ātmopapatti vividhāṃ kriyasaṃprayogāṃ darśeti māyasadṛśo na vikalpacārī || 26,6 ||
yatha buddha nirmita karoti ca buddhakāryaṃ na ca tasyupadyati mado karamāṇu kiṃcit | emeva prajñacarito vidu bodhisattvo darśeti sarva kriya nirmitamāyatulyam || 26,7 ||
palagaṇḍa dakṣa vidunā kṛtu dāruyantro puruṣe stritulya sa karoti ha sarvakāryam | emeva prajñacarito vidu bodhisattvo jñānena sarva kriya kurvati nirvikalpo || 26,8 ||
bhagavatyāṃ ratnaguṇasaṃcayagāthāyāṃ māyopamaparivarto nāma ṣaḍviṃśatimaḥ ||
[27. Sāraparivarta]
evaṃ carantu vidu nā pṛthudevasaṃghāḥ kṛtaañjalīpuṭa praṇamya namasyayanti | buddhā pi yāvata daśaddiśi lokadhātau guṇavarṇamālaparikīrtana kurvayanti || 27,1 ||
yāvanti gaṅganadivālisame hi kṣetre sattvā ta sarvi parikalpa bhaveyu mārāḥ | ekaika roma puna tāntaka nirmiṇeyyā sarve na śakya karaṇe vidu antarāyam || 27,2 ||
catukāraṇehi balavāṃ vidu bodhisattvo bhavate dugharṣu catumāraasaṃprakampyo | śūnyāvihāri bhavate na ca sattvatyāgī yathavādi sattvakaruṇānugatāvasthānaḥ || 27,3 ||
yo bodhisattva adhimucyati bhāṣyamāṇām ima prajñapāramita māta tathāgatānām | pratipattiyā ca abhiyujyati āśayena sarvajñatāya abhiprasthitu veditavyo || 27,4 ||
na ca dharmadhātutathatāya upaiti sthānaṃ bhavatī athānasthita so laghu antarīkṣe | vidyādharo va abhilambhu vanābhiprāyā khagu kālahīna druma mantrabalādhiṣṭhāno || 27,5 ||
evaṃ carantu vidu paṇḍitu bodhisattvo na ca budhyakaṃ labhati nāpi ca buddhadharmān | na ca deśikaṃ na pi ca paśyaka dharmatāyāṃ śāntaiṣiṇām ayu vihāra guṇe ratānām || 27,6 ||
yāvanta śrāvakavihāra sapratyayānāṃ śāntā samādhipraśame sukhasaṃprayuktā | arhanvimokṣa sthapayitva tathāgatānāṃ sarveṣu agra ayu vihāru niruttaraś ca || 27,7 ||
ākāśi pakṣi viharāti na co patāti dakamadhyi matsya viharāti na co marāti | emeva dhyānabalapāragu bodhisattvo śūnyāvihāri na ca nirvṛti prāpuṇāti || 27,8 ||
yo sarvasattvaguṇa-agratu gantukāmo agraṃ spṛśeya paramādbhuta buddhajñānam | agraṃ dadeya vara uttamadharmadānam imu agru sevatu vihāru hitaṃkarāṇām || 27,9 ||
bhagavatyāṃ ratnaguṇasaṃcayagāthāyāṃ sāraparivarto nāma saptaviṃśatimaḥ ||
[28. Avakīrṇakusumaparivarta]
yāvanti śikṣa paridīpita nāyakena sarveṣa śikṣa ayu agru niruttarā ca | yaḥ sarvaśikṣavidu icchati pāra gantum imu prajñapāramita śikṣati buddhaśikṣām || 28,1 ||
agraṃ nidhāna ayu uttamadharmakośa buddhāna gotrajananaṃ sukhasaukhyagañjo | atikrāntanāgata daśaddiśi lokanāthā itu te prasūta na ca kṣīyati dharmadhātuḥ || 28,2 ||
yāvanti vṛkṣa phalapuṣpavanaspatī yā sarve ca medinisamudgata prādubhūtāḥ | na ca medinī kṣayamupaiti na cāpi vṛddhiṃ na ca khidyatī na parihāyati nirvikalpā || 28,3 ||
yāvanta buddhasama śrāvakapratyayāś ca marutaś ca sarvajagatī sukhasaukhyadharmāḥ | sarve ti prajñavarapāramitāprasūtā na ca kṣīyate na ca vivardhati jātu prajñā || 28,4 ||
yāvanta sattva mṛdumadhyamutkṛṣṭa loke sarve avidyaprabhavā sugatena uktāḥ | sāmagripratyayu pravartati duḥkhayantro na ca yantra kṣīyati avidya na cāpi vṛddhiḥ || 28,5 ||
yāvanti jñāna nayadvāra uyāyamūlāḥ sarve ti prajñavarapāramitāprasūtāḥ | sāmagripratyaya pravartati jñānayantro na ca prajñapāramita vardhati hīyate vā || 28,6 ||
yo tu pratītyasamutpādu anudbhavāye imu prajña akṣayata budhyati bodhisattvo | so sūrya abhrapaṭale yatha muktaraśmī vidhamitvavidyapaṭalaṃ bhavate svayaṃbhūḥ || 28,7 ||
bhagavatyāṃ ratnaguṇasaṃcayagāthāyām avakīrṇakusumaparivarto nāmāṣṭāviṃśatimaḥ ||
[29. Anugamaparivarta]
caturbhī ca dhyāna viharanti mahānubhāvā na ca ālayo na pi ca niśrayu kurvayāti | api kho punāśrayu ime catudhyāna sāṅgā bheṣyanti bodhivara-uttamaprāpaṇāya || 29,1 ||
dhyāne sthito ’tra bhavatī varaprajñalābhī ārūpyarūpi ca samādhi catasra śreṣṭhā | upakāribhūta imi dhyāna varāgrabodhau na punāsravakṣati sa śikṣati bodhisattvo || 29,2 ||
āścaryam adbhutam idaṃ guṇasaṃcayānāṃ dhyāne samādhi viharanti nimitta nāsti | tatra sthitāna yadi bhajyati ātmabhāvo puna kāmadhātu upapadyati yathābhiprāyā || 29,3 ||
yatha jambudvīpaka manuṣya alabdhapūrvā divi devauttamapurā anuprāpuṇeyā | paśyitva te viṣaya tatra parigṛhītā punarāgameya na ca niśrayu tatra kuryāt || 29,4 ||
emeva te guṇadharā varabodhisattvā dhyāne samādhi viharitva prayuktayogī | puna kāmadhātusthita bhonti anopaliptā padmeva vāriṇi aniśrita bāladharme || 29,5 ||
anyatra sattvaparipācana kṣetraśodhī paripūraṇārtha imi pāramitā mahātmā | ārūpyadhātuupapatti na prārthayantī yatreha bodhiguṇapāramitāna hāni || 29,6 ||
yatha kaścid eva puruṣo ratanaṃ nidhānaṃ labdhvā tu tatra spṛhabuddhi na saṃjaneyyā | ekāki so puna gṛhītva parasmi kāle gṛhṇitva geha praviśitva na bhoti lubdho || 29,7 ||
emeva dhyāna catur eva samādhi śāntāṃ labdhvāna prīti sukhadāṃ vidu bodhisattvāḥ | avasṛjya dhyānasukhaprītisamādhilābhaṃ puna kāmadhātu praviśanti jagānukampī || 29,8 ||
yadi bodhisattva viharāti samādhidhyāne rahapratyayāni spṛhabuddhi na saṃjaneyyā | asamāhito bhavati uddhatakṣiptacitto parihīnabuddhiguṇa nāvika bhinnanāvo || 29,9 ||
kiṃcāpi rūpam api śabda tathaiva gandho rasa sparśa kāmaguṇa pañcabhi yukta bhogī | rahapratyayāna vigato ’nantabodhisattvo satataṃ samāhitu prajānayitavya śūro || 29,10 ||
parasattvapudgalanidāna viśuddhasattvā vicaranti vīryabalapāramitābhiyuktāḥ | yatha kumbhadāsi avaśāvaśa bhartikasya tatha sarvasattvavaśatāmupayānti dhīrāḥ || 29,11 ||
na ca svāmikasya prativākyu dadāti dāsī ākruṣṭa cāpi athavā sada tāḍitā vā | ekāntatrastamanasā sa bhayābhibhūtā mām eva so anu vadhiṣyati kāraṇena || 29,12 ||
emeva bodhivaraprasthitu bodhisattvo tiṣṭheya sarvajagatī yatha preṣyabhūto | anu bodhiāgamu guṇāna ca pāripūrī tṛṇa agni kāṣṭhaprabhavo dahate tam eva || 29,13 ||
avasṛjya ātma sugatāṃ parasattvakārye abhiyukta rātridiva niṣpratikāṅkṣacitto | māteva ekasutake paricāryamāṇo adhyāśaye na parikhinna upasthiheti || 29,14 ||
bhagavatyāṃ ratnaguṇasaṃcayagāthāyām anugamaparivarto nāmaikūnatriṃśatimaḥ ||
[30. Sadāpraruditaparivarta]
yo bodhisattva cirasaṃsaraṇābhiprāyo sattvārtha kṣetrapariśodhanayuktayogī | na ca khedabuddhi aṇumātra upādiyāti so vīryapāramitayukta atandritaś ca || 30,1 ||
saci kalpakoṭi gaṇaye vidu bodhisattvo cirasaṃjña bodhi samudāniya tena duḥkhe | ciraduḥkha bheṣyati samācaramāṇu dharmaṃ tatu vīryapāramitahīna kusīdarūpo || 30,2 ||
prathamaṃ upādu varabodhayi cittupādo so vā anuttaraśivām anuprāpuṇeyā | rātriṃdivaikamanasā tam adhiṣṭhiheyā ārambhavīrya vidu paṇḍitu veditavyo || 30,3 ||
saci kaścid eva vadayeya sumeruśailaṃ bhinditva paśca adhigamyasi agrabodhim | saci khedabuddhi kurute ca pramāṇabuddhiṃ kausīdyaprāpta bhavate tada bodhisattvo || 30,4 ||
atha tasyupadyati matī kimutālpamātraṃ kṣaṇamātra bhasma nayatī vilayaṃ sumerum | ārambhavīrya bhavate vidu bodhisattvo nacireṇa bodhivara lapsyati nāyakānām || 30,5 ||
saci kāyacittavacasā ca parākrameyyā paripācayitva jagatī kariṣyāmi artham | kausīdyaprāpta bhavatī sthitu ātmasaṃjñaiḥ nairātmabhāvanavidūri nabhaṃ va bhūmeḥ || 30,6 ||
yasmin na kāyu na pi citta na sattvasaṃjñā saṃjñāvivarti sthitu advayadharmacārī | ayu vīryapāramita ukta hitaṃkareṇa ākāṅkṣamāṇu śivam acyutam agrabodhim || 30,7 ||
paruṣaṃ śruṇitva vacanaṃ parato duruktaṃ paritoṣayāti susukhaṃ vidu bodhisattvo | ko bhāṣate ka śṛṇute kutu kasya kena so yukta kṣāntivarapāramitāya vijño || 30,8 ||
so bodhisattva kṣamate guṇadharmayukto yaś caiva ratnabharitaṃ trisahasra dadyāt | buddhāna lokavidunārhatapratyayānāṃ kalapuṇya so na bhavate iha dānaskandhe || 30,9 ||
kṣāntīsthitasya pariśudhyati ātmabhāvo dvātriṃśalakṣaṇaprabhāva anantapāro | [sattvāna śūnyavaradharma niśāmayātī priyu bhoti sarvajagatī kṣamamāṇu vijño || 30,10 ||
saci kaści candanapuṭaṃ grahiyāna sattvo abhyokireya gurupremata bodhisattvam | dvitīyo ’pi] agni sakale śirasi kṣipeyā ubhayatra tulyu manu tena upāditavyo || 30,11 ||
evaṃ kṣamitva vidu paṇḍitu bodhisattvo taṃ cittupādu pariṇāmayi agrabodhau | yāvanti kṣānti rahapratyayasattvadhātoḥ abhibhoti sarvajagatī kṣamamāṇu śūraḥ || 30,12 ||
kṣamamāṇu eva puna citta upāditavyo narakeṣu tiryayamaloki aneka duḥkhā | anubhūya kāmaguṇahetu akāmakārā kasmā hu adya na kṣameya nidāna bodhau || 30,13 ||
kaśadaṇḍaśastravadhabandhanatāḍanāśca śirachedakarṇacaraṇākaranāsachedāḥ | yāvanti duḥkha jagatī ahu tatsahāmi kṣāntīya pāramita tiṣṭhati bodhisattvo || 30,14 ||
bhagavatyāṃ ratnaguṇasaṃcayagāthāyāṃ sadāpraruditaparivarto nāma triṃśatimaḥ ||
[31. Dharmodgataparivarta]
śīlena udgata bhavanti samādhikāṅkṣī sthita gocare daśabalāna akhaṇḍaśīlāḥ | yāvanti saṃvarakriya anuvartayanti tāṃ sarvasattvahita bodhayi nāmayanti || 31,1 ||
saci pratyayānarahabodhi spṛhāṃ janeti [duḥśīla bhoti]viduṣāṃ tatha chidracārī | atha bodhi uttamaśivāṃ pariṇāmayanti sthitu śīlapāramita kāmaguṇebhi yukto || 31,2 ||
yo dharma bodhiguṇaāgamu sūratānāṃ so śīlaarthu guṇadharmasamanvitānām | yo dharma bodhiguṇahāni hitaṃkarāṇāṃ duḥśīlatā ayu prakāśitu nāyakena || 31,3 ||
yadi pañca kāmaguṇa bhuñjati bodhisattvo buddhaṃ ca dharma śaraṇāgatu āryasaṃgham | sarvajñatā ca manasī bhaviṣyāmi buddho sthitu śīlapāramita vedayitavya vijño || 31,4 ||
yadi kalpakoṭi daśabhī kuśalaiḥ pathebhiś caramāṇu pratyayarahatvaspṛhāṃ janeti | tada khaṇḍaśīlu bhavate api chidraśīlo pārājiko gurutaro ayu cittupādo || 31,5 ||
rakṣantu śīla pariṇāmayi agrabodhiṃ na ca tena manyati na ātmana karṣayethā | ahusaṃjñatā ca parivarjita sattvasaṃjñā sthitu śīlapāramiti vucyati bodhisattvo || 31,6 ||
yadi bodhisattva caramāṇu jināna mārge imi śīlavānimi duśīla karoti sattvān | nānātvasaṃjñaprasṛto paramaṃ duśīlo api chidraśīlu na tu so pariśuddhaśīlo || 31,7 ||
yasyo na asti ahasaṃjña na sattvasaṃjñā saṃjñāvirāgu kutu tasya asaṃvaro ’sti | yasyo na saṃvari asaṃvari manyanāsti ayu śīlasaṃvaru prakāśitu nāyakena || 31,8 ||
yo evaśīlasamanvāgatu niṣprapañco anapekṣako bhavati sarvapriyāpriyeṣu | śirahastapāda tyajamāna adīnacitto sarvāstityāgi bhavate satataṃ alīno || 31,9 ||
jñātvā ca dharmaprakṛtīṃ vaśikā nirātmyaṃ ātmāna māṃsa tyajamānu adīnacitto | prāgeva vastu tada bāhira nātyajeyā asthānameta yadi matsari so kareyā || 31,10 ||
ahasaṃjñatastu mamatā bhavate ca rāgo kutu tyāgabuddhi bhaviṣyati sā muhānām | mātsarya preta bhavate upapadyayātī athavā manuṣya tada bhoti daridrarūpo || 31,11 ||
tada bodhisattva imi jñātva daridrasattvān dānādhimukta bhavatī sada muktatyāgī | catvāri dvīpi samalaṃkṛtu kheṭatulyaṃ dattvā udagra bhavate na hi dvīpalabdho || 31,12 ||
dānaṃ daditva vidu paṇḍitu bodhisattvo yāvanti sattva tribhave samanvāharitvā | sarveṣu teṣu bhavate ayu dattadānaṃ taṃ cāgrabodhi pariṇāmayate jagārtham || 31,13 ||
na ca vastuniśrayu karoti daditva dānaṃ vidu pāku naiva pratikāṅkṣati so kadācit | evaṃ tyajitva bhavate vidu sarvatyāgī alpaṃ tyajitva labhate bahu aprameyam || 31,14 ||
yāvanta sattva tribhave nikhilena asti te sarvi dāna dadayanti anantakalpān | buddhānuloki vidu nārhatipratyayānāṃ yāvanti śrāvakaguṇān parikalpa sthāne || 31,15 ||
yaś co upāyakuśalo vidu bodhisattvo teṣāṃ sa puṇyakriyavastvanumodayitvā | sattvārtha agravarabodhayi nāmayeyā abhibhoti sarvajagatī pariṇāmayukto || 31,16 ||
kācasya vā maṇina rāśi siyā mahanto vaiḍūryaratna abhibhoti sa sarva eko | emeva sarvajagatī pṛthu dānaskandho abhibhoti sarvapariṇāmaku bodhisattvo || 31,17 ||
yadi bodhisattva dadamāna jagasya dānaṃ mamatāṃ na tatra karayen na ca vastuprema | tatu vardhate kuśalamūla mahānubhāvo candro va tatra prabhamaṇḍalu śuklapakṣe || 31,18 ||
bhagavatyāṃ ratnaguṇasaṃcayagāthāyāṃ dharmodgataparivarto nāmaikatriṃśatimaḥ ||
[32. Parīndanāparivarta]
dānena pretagati chindati bodhisattvo dāridrakaṃ ca chinatī tatha sarvakleśān | bhogāṃś canantavipulāṃ labhate caranto dānena sattva paripācayi kṛcchraprāptān || 32,1 ||
śīlena tīryagati varjayi nekarupām aṣṭau ca akṣaṇa kṣaṇāṃ labhate sa nityam | kṣāntīya rupa labhate paramaṃ udāraṃ suvarṇacchavi priyu jagasya udīkṣaṇīyo || 32,2 ||
vīryeṇa śuklaguṇa hāni na abhyupaiti jñānaṃ ananta labhate jinakośagañjam | dhyānena kāmaguṇa utsṛjate jugupsyān vidyā abhijña abhinirharate samādhim || 32,3 ||
prajñāya dharmaprakṛtī parijānayitvā traidhātukānta samatikramate apāyān | vartitva cakraratanaṃ puruṣarṣabhāṇāṃ deśeti dharma jagatī dukhasaṃkṣayāye || 32,4 ||
paripūrayitva imi dharma sa bodhisattvo api kṣetraśuddhi parigṛhṇati sattvaśuddhim | api buddhavaṃśa parigṛhṇati dharmavaṃśaṃ tatha saṃghavaṃśa parigṛhṇati sarvadharmān || 32,5 ||
vaidyottamo jagati rogacikitsakārī prajñopadeśa kathito ayu bodhimārgo | nāmena ratnaguṇasaṃcaya bodhimārgaḥ taṃ sarvasattva itu mārgatu prāpnuvanti || 32,6 ||
bhagavatyāṃ ratnaguṇasaṃcayagāthāyāṃ parīndanāparivarto nāma dvātriṃśatimaḥ ||
[ācāryaharibhadrakṛtā praśastiḥ] | lokaṃ prāpayituṃ sukhena padavīṃ saṃpaddūyāvāhinīṃ kāruṇyāhitacetasā bhagavatā buddhena saṃdīpitam | śrutvā te ’khiladharmatattvanilayaṃ sūtraṃ samādānato gatvā sthānamaharniśaṃ nijamalaṃ dhmāyantu ye ’bhyāgatāḥ || HPr 1 ||
kāle ’smin bahudṛṣṭisaṃkulakalau pāṭhe ’pi dūraṃ gate gāthābhedamanekapustakagataṃ dṛṣṭvādhunā nyāyataḥ | kūpaṃ vādigajendrakumbhadaraṇe bhadreṇa yā śodhitā lokārthaṃ hariṇā mayā suvihitā seyaṃ budhairgṛhyatām || HPr 2 ||
āryāṣṭasāhasrikāyā bhagavatyāḥ prajñāpāramitāyāḥ parivartānusāreṇa bhagavatī ratnaguṇasaṃcayagāthā samāptā ||
ye dharmā hetuprabhavā hetuṃ teṣāṃ tathāgato hyavadat | teṣāṃ ca yo nirodha evaṃ vādī mahāśramaṇaḥ || [lekhakapraśastiḥ] | yo ’sau dharmaṃ sugatagaditaṃ paṭhate bhaktibhāvān mātrāhīnaṃ katham api padaṃ pādagāthākṣaraṃ vā | jihvādoṣaiḥ pavanacaritaiḥ śleṣmadoṣapracārair yūyaṃ buddhāḥ subhavanagatā bodhisattvāḥ kṣamadhvam || LPr 1 || samāptam | śubham ||